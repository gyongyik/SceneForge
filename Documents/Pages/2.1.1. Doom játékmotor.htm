<!DOCTYPE html>

<html>

<head>
    <title>SceneForge</title>
</head>

<body style="font-family: Calibri; font-size: 13pt">
    <p style="font-size: 17pt"><b>2.1.1. Doom játékmotor</b></p>
    <p>Az id Software 1993-ban adta ki Doom nevű számítógépes játékát, ami hatalmas népszerűségre tett szert. Megjelenésekor grafikája kimagasló minőségűnek számított, és újításai miatt a mai napig az egyik legjelentősebb játékként tartják számon. Mivel az akkori számítógépek még nem voltak elég fejlettek valódi 3D grafika megfelelő sebességű ábrázolásához, ezért a játék pályái vízszintes padlókból és azokra merőlegesen illeszkedő falakból lettek felépítve. A Doom a megjelenítés sebességének növeléséhez elsőként alkalmazta a bináris térfelosztás (Binary Space Partitioning) nevű eljárást, ami az id Software későbbi játékaiban is megtalálható. [1]</p>
    <p><center><b><img height="351" src="2.1.1.1.png" width="559" /><br />A Doom első pályája játék közben [képernyőkép]</b></center></p>
    <p>A Doom másik fontos újítása a moduláris felépítés volt, ami a pályák és textúrák lecserélése mellett megengedte a játék kinézetének teljes megváltoztatását, így ez a megoldás lehetővé tette, hogy a Doom program részéhez, vagyis a Doom motorjához több játék készülhessen. 1994-ben megjelent a folytatás Doom II: Hell on Earth címmel, valamint a Raven Software által fejlesztett Heretic. Ekkor már léteztek olyan rajongók által létrehozott programok, amelyek egyszerű kezelőfelületen biztosították a Doom motorra épülő játékok átszerkeszthetőségét. Az első ilyen népszerű szoftver a DEU (Doom Editor Utilities) volt, azonban az évek során számos modern pályaszerkesztő is született, amiknek köszönhetően sok ezer pálya és módosítás látott napvilágot. A rajongók által készített kisebb módosítások mellet újabb hivatalos kiegészítések és játékok is kiadásra kerültek. 1995-ben jelent meg az Ultimate Doom, a Master Levels for Doom II, valamint a Hexen, 1996-ban pedig a Final Doom és a Strife. A Doom motorra épülő játékokat eleinte Doom klónoknak nevezték, azonban később különböző játékkészítő cégek jóvoltából több Doom motorhoz hasonló játékmotor is készült, ezért a Doom klón elnevezést felváltotta a belső nézetű lövöldözős játék (First Person Shooter) kifejezés. A Doom forráskódja 1997-ben került kiadásra, amit a rajongók több operációs rendszerre és videojáték konzolra is átírtak. [1]</p>
    <p><center><b><img height="482" src="2.1.1.2.png" width="642" /><br />A Doom első pályája a Doom Editor Utilities-ben [képernyőkép]</b></center></p>
</body>

</html>