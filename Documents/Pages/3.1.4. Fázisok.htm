<!DOCTYPE html>

<html>

<head>
    <title>SceneForge</title>
</head>

<body style="font-family: Calibri; font-size: 13pt">
    <p style="font-size: 17pt"><b>3.1.5. Mérföldkövek</b></p>
    <p>Az eddigiek során szó volt arról, hogy a szoftver fejlesztése iteratívan történik, és az iterációkban különböző munkafolyamatok kerülnek végrehajtásra. Ezek után már csak azt kell megtárgyalni, hogy hány ciklusra van szükség a projekt elkészítéséhez, valamint az egyes iterációkban mekkora mértékben kell foglalkozni egy-egy munkafolyamattal.</p>
    <p>A fejlesztési folyamat teljes időtartama négy nagy fázisra osztható: felmérés, kidolgozás, konstrukció és átadás. Mindegyik fázis végén egy mérföldkő található, amely az adott fázisban elérni kívánt célokat tartalmazza. A fejlesztés munkafolyamatainak és fázisaink kapcsolatát a következő ábra mutatja.</p>
    <p><center><b><img height="361" src="3.1.4.1.png" width="691" /><br />A RUP munkafolyamatainak és fázisainak diagramja a [8]-as forrás alapján</b></center></p>
    <p>A diagramról leolvasható, hogy a munkafolyamatok intenzitása hogyan változik a projekt fejlesztése során. A felmérési fázisban az üzleti modellezés, a követelményfeltárás, az elemzés és tervezés, valamint a környezet játszanak meghatározó szerepet. A kidolgozási szakaszban csatlakozik melléjük a kivitelezés, a teszt, valamint a konfigurációs és változásmenedzsment is. A konstrukciós fázisban a kidolgozási szakaszban felsorolt három munkafolyamat válik dominánssá. Az utolsó fázisban teljesedik ki a telepítés, ami a kész szoftvertermék átadásáért felelős. A projektmenedzsmentnek az a feladata, hogy összefogja a teljes projektet, ezért a fejlesztés menete alatt állandóan jelen van. A RUP pontos leírást ad arról, hogy az egyes fázisokban mivel kell foglalkozni, és mit kell kifejleszteni. Az eljárás által szabott feltételektől bizonyos mértékben el lehet térni, azonban a legfontosabb követelményeket ajánlott betartani. Mindezek figyelembe vételével a fázisok bemutatása az [8]-es és [10]-es számú források felhasználásával, pár mondatban összefoglalva.</p>
    <p><b>Felmérési fázis (Inception Phase)</b></p>
    <p>A felmérés ideális esetben a legrövidebb fejlesztési fázis, amelyben a felhasználókkal történő egyeztetés alapján kidolgozásra kerülnek a legfontosabb követelmények, és elkészül a rendszer víziója. A fejlesztők és a felhasználók összehangolják az elképeléseiket, továbbá üzleti és használati eset modellek alkalmazásával közös képet alakítanak ki a fejleszteni kívánt szoftverről. Ebben a fázisban történik meg a projekt létjogosultságának igazolása, ütemtervének és költségbecslésének megtervezése, a munkakörök beosztása, a kockázati tényezők és a kritikus hibák azonosítása, a megvalósítani kívánt funkciók listájának elkészítése, a főbb mérföldkő dátumok és a mérföldkövekhez kapcsolódó kritériumok megállapítása, az egyes fázisok iterációkra bontása, valamint a rendszer határainak és peremfeltételeinek megszabása is. Javaslat születik a rendszer architektúrájára, ami a legfontosabb részeinek gondosan megtervezett, jól felépített vázlata. Amennyiben a javaslat kielégíti a felhasználók igényeit, illetve a szoftver szerkezetileg és vizuálisan is megtervezhető, a felmérési fázis befejezésre kerül, és megkezdődik a rendszer részletes kidolgozása.</p>
    <p><b>Kidolgozási fázis (Elaboration Phase)</b></p>
    <p>A kidolgozási fázisban a felmérés eredményeire támaszkodva elkészítésre kerül a rendszer architektúrájának alapvonala, amely a rendszer magját és a legjelentősebb komponenseket tartalmazza. Megtörténik a használati esetek részletes kidolgozása, amik a fázis végén elnyerik csaknem teljesen végleges formájukat. A használati eset diagramok mellett itt már az elemzési és tervezési modellek is fontos szerepet játszanak, amelyek a rendszer szerkezeti felépítésében nyújtanak nagy segítséget. Az architektúra a rendszer modelljei alapján kerül kifejezésre, nézetei együtt alkotják a teljes rendszer egészét. Az alapvonalat úgy kell megtervezni, hogy az architektúra képes legyen a rendszer minden funkciójának megvalósítására.</p>
    <p><b>Konstrukciós fázis (Construction Phase)</b></p>
    <p>A konstrukciós szakasz a leghosszabb fázis, amelynek célja az architektúra alapvonalának teljes mértékű kidolgozása, és a végleges szoftver kifejlesztése. A rendszert alkotó funkciók működésének bemutatása különböző viselkedési modellek alkalmazásával történik. A konstrukciós fázis sok apró iterációból áll, amely azt a célt szolgálja, hogy az integrációs és tervezési problémák minél korábban kiderüljenek, és ebből kifolyólag a szoftver kifejlesztésének kockázata minél kisebb legyen. Kicsi és átlátható lépésekben kell haladni annak érdekében, hogy egy kiforrott, stabil rendszer jöhessen létre. Minden egyes iteráció eredményeként futtatható, tesztelhető program keletkezik, a fázis végére pedig elkészül a teljes dokumentáció, valamint a szoftver publikus béta verziója, amit a felhasználók is kipróbálhatnak.</p>
    <p><b>Átadási fázis (Transition Phase)</b></p>
    <p>A projekt életciklusának utolsó nagy fázisa az átadás, amelyben a felhasználók tesztelik a szoftver bétáját, majd jelentik az észlelt hibákat, hiányosságokat. A visszajelzések alapján megtörténik a hibák javítása és a hiányosságok pótlása, majd újabb tesztek következnek. Amikor a szoftver már elég stabillá válik és megfelel a felhasználók elvárásainak is, akkor megtörténik az átadás. Egy program sohasem tekinthető véglegesen befejezettnek, mert mindig lehet új funkciókkal bővíteni, vagy valamit fejleszteni rajta. Ebből kifolyólag az átadást követően továbbra is szükséges a felhasználókkal történő kapcsolat tartása, és a szoftver javításának, frissítések biztosítása.</p>
</body>

</html>