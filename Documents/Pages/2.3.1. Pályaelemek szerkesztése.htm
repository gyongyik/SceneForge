<!DOCTYPE html>

<html>

<head>
    <title>SceneForge</title>
</head>

<body style="font-family: Calibri; font-size: 13pt">
    <p style="font-size: 17pt"><b>2.3.1. Pályaelemek szerkesztése</b></p>
    <p>A komolyabb játékok pályái több ezer vagy esetenként több tízezer objektumból épülnek fel. A pályaszerkesztőnek nem kötelessége minden egyes pályaelemet olyan részletes kidolgozottsággal ábrázolnia, mint ahogy az a játékban látható, azonban gondoskodnia kell az átszerkeszthetőségről. Fontos, hogy minden egyes pályaelem könnyen kijelölhető és módosítható legyen. Ennek érdekében a szerkesztő a bonyolultabb objektumokat sokszor szimbólumokkal helyettesíti, vagy leegyszerűsítve jeleníti meg. A játékban lehetnek láthatatlan elemek is, mint például láthatatlan falak, amik nem engedik kiugrani a játékost pályából, valamint interakciókat, események kezelő objektumok is. A szerkesztőnek ezeket is ábrázolnia kell valamilyen formában.</p>
    <p>A pályát alkotó elemek különböző típusokba sorolhatók. A legfontosabb típusok a modell, a terep, a tömör test, és az entitás. Ezen típusokba csoportosítható objektumokból teljes, működőképes, játszható pálya építhető fel. A bináris térfelosztást alkalmazó játékokban a pálya nagy része tömör testekből áll, és a modelleknek csak díszítő szerepük van, míg a modern játékokban modellek látják el a tömör testek feladatát is. A terepek szabadtéri területeket jelenítenek meg, ezért nem feltétlenül szükségesek minden pályához, azonban a pálya és a játékos közötti interakciókat megvalósító entitások nélkül nem lehet játszható pályát készíteni. A következő ábra a különböző típusú pályaelemeket mutatja be az Unreal Tournament 2004 Albatross nevű pályáján.</p>
    <p><center><b><img height="432" src="2.3.1.1.png" width="720" /><br />Pályaelemek típusainak szemléltetése [UT2004 képernyőkép alapján]</b></center></p>
    <p><b>Modell (Model)</b></p>
    <p>Pályaszerkesztés szempontjából a bináris térfelosztásra épülő játékokban a viszonylag kisméretű vagy részletesen kidolgozott olyan objektumokat szokás modellként kezelni, amelyek nincsenek hatással a játékosra, és a játék menetét sem befolyásolják. Más szemszögből megfogalmazva a modellek a pályák díszítőelemei. Ilyen díszítőelemek lehetnek a pályán található dobozok, ládák, hordók, kövek, növények, csövek, vezetékek, különböző járművek, gépek, berendezések, vagy egyéb olyan objektumok, amelyek dekorációként szolgálhatnak.</p>
    <p><center><b><img height="132" src="2.3.1.2.png" width="627" /><br />Példák modellekre [saját forrás]</b></center></p>
    <p>A pálya tartalmazhat animált modelleket is. Ha a modell csak helyváltoztató mozgást végez, valamint alakja változatlan marad, akkor elegendő mindössze egyetlen meghatározott pontját különböző időpontokban eltárolni. Amennyiben a modell alakját szeretnénk animálni, arra két lehetőségünk van. Az egyik megoldás a vertex animáció, amikor a modellben található csúcspontotokat egyesével mozgatjuk, a másik pedig a csontváz (skeleton) alapú, amikor a modellhez egy csontvázat rendelünk hozzá, és animáláskor a csontok találkozási pontjait és végpontjait mozgatjuk. A pályaszerkesztők általában csak alapvető animációs képességekkel rendelkeznek, ezért a játékban található mozgó modelleket érdemes animációk készítésére is alkalmas szoftverek segítségével elkészíteni. A modellek bármilyen tetszőleges 3D modellező szoftver segítségével létrehozhatók, majd utána megnyithatók a pályaszerkesztő programban. Értelem szerűen a modellező eszközben a modellt olyan fájlformátumban kell elmenteni, amit a pályaszerkesztő be tud tölteni. A legelterjedtebb általános célú formátumok: 3D Studio (.3ds), ASCII Scene Export (.ase), Autodesk Filmbox (.fbx), COLLADA Digital Asset Exchange (.dae), LightWave Object (.lwo), Wavefront Object (.obj), DirectX Object File (.x), Extensible 3D (.x3d). A legtöbb játékmotor saját fejlesztésű, speciális formátumokat kezelését is lehetővé teszi. A legismertebb ilyen formátumok: Quake Model (.mdl), Quake II Model (.md2), Quake III Model (.md3), Doom 3 Model (.md5anim, .md5mesh), Source Model (.smd). Ezeket a formátumokat az általános célú modellező programok alap esetben nem támogatják, ezért átszerkesztésükhöz pluginok vagy konvertáló programok szükségesek.</p>
    <p><b>Terep (Terrain)</b></p>
    <p>A terep nem más, mint a nyílt terülten található talaj, ami mindig a játékos alatt van. Mivel a játékos mindig felülről látja, ezért nincs alja és vastagsága sem. Olyan, mint egy földre terített lepedő. A fejlett pályaszerkesztők lehetőséget nyújtanak a terepek automatikus generálására, szerkesztésüket pedig speciális eszközökkel segítik. Ezek az eszközök a domborzat kialakítása, illetve átformálása mellett biztosítják a területek kényelmes és gyors textúrázását, valamint lehetőséget adnak a növényzet kialakítására is.</p>
    <p><center><b><img height="247" src="2.3.1.3.png" width="402" /><br />Terep szemléltetése [saját forrás]</b></center></p>
    <p><b>Tömör Test (Solid)</b></p>
    <p>A tömör test speciális, konvex vagy konvex elemekből álló objektum. A rajta végzett logikai műveletek segítségével történő modellezést konstruktív tömör test geometriának (Constructive Solid Geometry) nevezzük. Tömör testekből bármilyen tetszőleges alakú objektum előállítható, illetve bármilyen tetszőleges objektum felosztható tömör testekre. A tömör testek alkalmazása azért előnyös, mert alkalmazható rajtuk a bináris térfelosztás, az átlagos modelleknél egyszerűbben lehet fénytérképet generálni a felületükre, gyorsabban lehet ütközésvizsgálatot számolni rajtuk, és a textúrázásuk is könnyebben megvalósítható. [4]</p>
    <p><center><b><img height="350" src="2.3.1.4.png" width="396" /><br />Konstruktív tömör test geometria szemléltetése [5]</b></center></p>
    <p><b>Entity (Entitás)</b></p>
    <p>Az előzőleg bemutatott három objektumtípus felhasználásával már lehetőségünk van egy összetett, megfelelő vizuális megjelenéssel rendelkező pálya elkészítésére, azonban valami még mindig hiányzik. A szépen kidolgozott pálya önmagában még nem elég, ezen felül interakciót kell kialakítani a játékossal annak érdekében, hogy a pálya játszható legyen. Az entitás elég általános és nehezen definiálható fogalom, ugyan is mindent magában foglal, ami túlmutat a pálya vizuális megjelenésén. Ez alapján entitásoknak azokat az objektumokat nevezzük, amelyek a vizuális pályaelemeket kiegészítve saját funkciójuk beteljesülésével hozzájárulnak a pálya játszhatóságához, és a legtöbb esetben valamilyen interakciót alakítanak ki a játékossal. Az entitás kategóriába tartoznak többek között a fényforrások, az ellenfelek, a különböző felszedhető tárgyak, mint például a fegyverek és a hozzájuk tartozó töltények is. A pályaszerkesztők a legtöbb esetben nem úgy jelenítik meg ezeket az objektumokat, mint ahogyan azok a játékban kinéznek. A régi szerkesztők általában egyszínű kockákkal vagy oktaéderekkel helyettesítik az entitásokat, a modern szerkesztők pedig olyan ikonokkal szimbolizálják, mint amilyenek az alábbi ábrán is láthatók.</p>
    <p><center><b><img height="73" src="2.3.1.5.png" width="348" /><br />Példák entitás szimbólumokra [saját forrás]</b></center></p>
</body>

</html>